419

14 listopada 2021, 21:40 (Ignacy)

Kupiłam szafę

Tak jest, zgadza się. Od dziesięciu minut jestem właścicielką tej oto
szafy. Czy żałuję zakupu? Już trochę. Jadę samochodem po nakrapianym
kroplami deszczu asfalcie, a nowy nabytek leżący na złożonych
siedzeniach podskakuje mi na każdym możliwym wyboju. Zdaję sobie sprawę
oczywiście, że szafa ta została mi bezpardonowo opchnięta. Wiem też
więc, że od razu kiedy tylko przekroczę próg mieszkania wypomnę sobie
swoją głupotę i brak asertywności. Co powie na to Kuba, kiedy wróci z
pracy? Nie wiem. Ale wydałam na ten durny mebel swoje własne pieniądze,
nie jego, więc ten palant nie ma prawa mnie osądzać. Już i tak wystarczy
mi tego, co sama o sobie myślę za każdym razem kiedy patrzę w lustro.
Oczy podkrążone, włosy rozczochrane, zawsze ten sam, czarny sweter. Taka
jest moja codzienność. Powinnam pewnie o siebie zadbać, ojciec zawsze mi
mówił, że mam ładne włosy, tylko muszę je rozczesywać. Ale jakoś nie mam
do tego motywacji, szczególnie po tym, jak ten idiota zginął w wypadku
samochodowym, który sam spowodował prowadząc po pijaku.

Kolejny wybój, szafa znowu podskakuje, a ja razem z nią. Durna kupa
skleconego drewna. Jak to się w ogóle stało, co? Przyjechałam tu
specjalnie, żeby wyprowadzić psa przyjaciółce, a wracając? Oczywiście
musiałam natrafić na jakąś przedsiębiorczą babę w kryzysie wieku
średniego. Po co mi w ogóle szafa? Co ja tam będę trzymać? Kochanka, gdy
Kuba wróci wcześniej niż zwykle? A gdzie niby znajdę kogoś takiego? Żeby
go mieć, musiałabym prowadzić się jakkolwiek atrakcyjnie. Upudrować
nosek, rozpuścić włosy, nonszalancko zarzucić nimi kilka razy w jakimś
klubie. Może wtedy ktoś by się znalazł. A może skończyłabym w ciemnym
zaułku leżąc w przerażeniu koło śmietnika i czekając aż to się wszystko
skończy. Więc po co mi szafa, skoro żeby zapewnić jej użyteczność
musiałabym ryzykować czymś takim?

Przejeżdżam na czerwonym. Nie wiem czy to dlatego, żeby pokazać coś
światu, czy też może po prostu monotonny koncept sygnalizacji świetlnej
stał się dla mnie w tym momencie zupełnie nieistotny. Szafa nie reaguje
w żaden sposób na to jawne złamanie prawa drogowego. Durny mebel.

Na przekór tej drewnianej porażce modernistycznej myśli designerskiej,
zaczynam się rozpędzać. Samochód mruczy przy tym zmysłowo i coraz
bardziej agresywnie, tak jakby czerpał fizyczną, wzmagającą się z chwili
na chwilę przyjemność. Ulica, zarówno przede mną, jak i za mną, jest
pusta, a ja gnam prosto nie zdejmując nadal nogi z gazu.

- I co teraz?! - wołam do szafy patrząc na nią przez lusterko. - Nadal
milczysz, ty kupo gówna?! Nie obchodzą cię ludzkie prawa, takie jak
ograniczenie do 80-tki, co?! Dla ciebie jest tylko strefa wyższa,
reprezentujesz sobą tylko takie wartości jakie nadali ci rzemieślnicy
posługując się arkuszami pełnymi chłodnych kalkulacji! Nie obchodzi cię
cały świat dookoła, tragedie ludzkie, które dzieją się w tym smutnym,
zapomnianym przez Boga miejscu! Co jeśli któregoś razu rzeczywiście bym
się zabiła?! Nie obeszłoby cię to w najmniejszym stopniu, choćbyś nawet
znała mnie od dziecka!

Deszcz wzmaga się, szybkim ruchem włączam więc wycieraczki. Mijane
drzewa migają w szybie okna, najwyraźniej zdają sobie sprawę z tego, jak
bardzo są nieistotne.

- Całe życie haruję na swoje utrzymanie! Ojciec alkoholik, despotyczna
matka, takie było moje dzieciństwo! Kiedy miałam szesnaście lat utopiła
się w rzece młodsza siostra, moja jedyna przyjaciółka, lekarze nie byli
w stanie jej odratować! Teraz żyję z człowiekiem, który zabrania mi
wychodzić z domu! A ty co?! Nie masz takich zmartwień! Nie wiesz jak to
jest szukać jakiegokolwiek celu w życiu i płakać nocą na ławce w parku
nigdy go nie odnajdując! Ty, nawet kiedy byłaś jeszcze na papierze, już
miałaś wyznaczony jasny cel! Nie odczułaś nigdy bólu, sama jego idea
jest dla ciebie zupełnie obca! Nie wiesz jak to jest być bitą i
wykorzystywaną!

We wściekłych oczach mam łzy, które gromadzą się zaburzając moje pole
widzenia. Ręce trzymające się kurczowo kierownicy drżą mi w rytm deszczu
siekącego na zewnątrz pojazdu.

- Nie wiesz jak to jest stawać co noc na balkonie i w płaczu wpatrywać
się w zimne, egoistyczne miasto, które szepcze ci, byś stanęła na
barierce i skończyła to wszystko rzucając się w zimny mrok! Ty jebana
sterto zbitych dech!

Wtem słyszę, jakby w odpowiedzi, zduszony krzyk, po czym mój samochód
podskakuje energicznie i zaczyna zjeżdżać w stronę przydrożnego rowu.
Hamuję gwałtownie, tak, że jedynie pasy powstrzymują mnie przed
wyleceniem przednią szybą na asfalt, a szafa leci z impetem wbijając się
w tył mojego siedzenia. Zdążam na szczęście zatrzymać pojazd przed
wypadnięciem z drogi. Potem następuje cisza. Siedzę bez ruchu z
wytrzeszczonymi oczyma bojąc się dopuścić do siebie jakąkolwiek myśl. W
końcu przełykam ślinę i wychodzę na zewnątrz nie narzucając na siebie
nawet kurtki. Staję w drzwiach swojego samochodu i patrzę w milczeniu na
to, co zrobiłam. Deszcz przemacza mnie w jednej chwili, jednak nawet
tego nie zauważam. Moja uwaga zwrócona jest całkowicie na człowieku,
którego przejechałam. Starszy mężczyzna leży na asfalcie we krwi. Jego
ciało jest zmiażdżone przez ciężar mojego samochodu i leżącej na tylnych
siedzeniach szafy. Nie rusza się. Nie rusza się. Nie rusza się. Nie
rusza się. Nie... Nagle, moje serce zaczyna gwałtownie bić. Podbiegam do
staruszka, wołam coś do niego, szarpię go za rękę, we łzach sprawdzam
jego puls. Nic. Nie żyje. Czuję, jak wiruje mi w głowie. Osuwam się na
mokry asfalt. Nie wiem co robić. Wstaję, nie chcę, by ktokolwiek
zauważył mnie w takiej sytuacji. W każdej chwili z każdej ze stron może
nadjechać jakiś samochód. Ja nie chcę iść do więzienia. Widzieć na sobie
wzrok tych wszystkich ludzi, obcych i znajomych. "Ona zabiła". "Jest
morderczynią". "Ma krew na rękach". Wydaję z siebie nieartykułowany
wrzask w otaczający mnie las. Otwieram bagażnik. Szafa. W środku tylko
ta jebana szafa. Uderzam w nią z impetem pięścią, mebel odpowiada mi
tylko głuchą ciszą. Odwracam się. On nadal tam leży. Nie zniknął w
międzyczasie. Nadal tam jest.

- Przydaj się na coś - mówię twardo przez łzy do wiezionego przez siebie
gabarytu, po czym wysuwam go na asfalt i otwieram jego drzwi.

Mężczyzna jest ciężki. Jego bezwładność jest ponura i nienaturalna. Nogi
staruszka wleczą mi się po ziemi, ciągnę go przesuwając się przy tym
wolno, ale nieustająco, krok po kroku. Wreszcie udaje mi się wrzucić go
do szafy, która, zupełnie niewzruszona, nadal leży opierając się o tył
pojazdu. Zamykam jej drzwi, po czym z całych sił próbuję z powrotem
wsunąć ją do samochodu. Udaje mi się to dopiero po długiej minucie
szarpania się z meblem. Zamykam bagażnik z trzaskiem. Ślad krwi ciągnący
się przez kilka metrów po asfalcie rozmywa się powoli w tnącym
bezlitośnie deszczu. Wsiadam za kierownicę i ruszam. W głowie mam
pustkę. Mój czarny sweter jest przemoknięty i brudny we krwi.

Nie wiem co się dzieje przez następne chwile. Wiem, że w kolejnym
rejestrowanym przez moje zmysły momencie przesuwam szafę po piasku w
stronę rzeki. Szare drobinki wchodzą mi w buty, zostają na rajstopach,
na które upadam co jakiś czas, próbując silniej wpłynąć na ruch mebla.

Wokół mnie panuje cisza. Deszcz przestał już padać, wiatr nie daje
żadnych znaków swojego istnienia. Jedynym dźwiękiem jestem ja sama, oraz
szafa, chociaż ciężko w tym momencie stwierdzić oddzielność naszych
istnień. Suniemy tak miarowo po piasku, aż wreszcie docieramy do wody,
zupełnie jak żółwie zaraz po wykluciu. Popycham szafę na lustrzaną
taflę, spada, jej ciężar powoduje mokry rozprysk na wszystkie strony.
Teraz jeszcze tylko kilka metrów, za którymi jest ogromna, nienaturalna
głębia. Znam to miejsce, to przecież tutaj utonęła Weronika. Wchodzę w
butach do wody i przesuwam mebel, pcham go, aż nagle zaczyna opadać na
dno i powoli znika z pola widzenia. Drewniana szafa tonie. Czuję jak coś
ściska mi serce, tak jakby część mnie obumierała. Wychodzę z wody. Idę,
krok po kroku, przed siebie. Każdy ruch napełnia mnie coraz większym
bólem. Pięści zaciskają mi się w wysiłku. Próbuję przesunąć jeszcze raz
nogami, oddalić się jeszcze trochę od wody, jednak nie starcza mi sił.
Upadam plecami na piasek. Czuję ciężar wszystkich części swojego ciała,
które leżą w ogarniającej mnie bezwładności. Zamykam oczy.
