213

22 maja 2018, 22:18 (Ignacy)

Myślistwo

Zapytali mnie ostatnio czy myślistwo jest legitne

Ja zamknąłem się w ciemnicy i na taki wpadłem wniosek

Który zmiażdżyłby normalnie opozycję tak wybitnie

Że moralność nakazuje by nie chwalić się tym ciosem

Ale dobra, niech wam będzie, wskażę wam ten argumencik

O którego tak błagacie swymi łzami mocząc dziób

Który wrogów zmiótłby w popiół i na pięcie ich przekręcił

Tak zawzięcie, że właściwie każdy z nich wręcz wpadłby w grób

Więc zacznijmy od początku pachnącego niczym piasek

Na arenie, która wie już jaka się rozegra rzeź

Która wchłania krwawą feerię i rozkręca się cholernie

Przez tę mowę, która wrogom ma przegranej kielich wnieść

Wobec tego posłuchajcie, jak mówiłem, od początku

Który pachnie... no nieważne, w każdym razie triumfalnie

O tym, że... no dobra w sumie podam to tak prosto z mostu

Tak, że oponentów psia mać prosto w mowy ichnie walnie

Dobry Jezu, jak żałuję, że nie widzę waszych twarzy

Bo by tylko je zobaczyć każdy pieniądz mógłbym dać

Żeby widzieć jak was miażdży ten argument w bólu straszny

Jak was miota wciąż po kątach, jak was rzuca kurwa mać!

A wy przecież nawet wiedzy o końcówce mej nie macie

Która w popiół niszczy gwiazdy, galaktyki w drobny mak

Która sprawia, że wrogowie zamiast przeć w przód robią w gacie

Która nawet w mej drużynie zachowawczy wzbudzi strach

Lecz końcówka będzie potem, ściślej mówiąc gdzieś na końcu

A ja przecież od początku muszę mój argument rzec

Od początku, od którego odbiłaby szajba słońcu

A co dopiero ludzkości no bo właśnie w niej tkwi rzecz

Więc zacznijmy tak jak trzeba, od początku w chronologii

Gdzieś po drodze mając środek, koniec zaś na końcu gdzieś

Sami wszyscy usłyszycie brzmienie zwycięstwa melodii

Kiedy już zaprezentuję wam choć argumentu część

Więc wytężcie swe umysły i myślenie swe naostrzcie

Tak jak włócznie, które mają wbić się w oponencką rzyć

Potraktujcie moją mowę jakby wygranej wyrocznię

Choć z początku jej majestat może was w cną ziemię wryć

Ehem, ehem! Już zaczynam, posłuchajcie więc uważnie

Bo tak dobre argumenty nie zdarzają się co dnia

Mój argument brzmi, uwaga, wszyscy skupcie się poważnie

Bo on brzmi, i tu uwaga, on brzmi tak: 42

____________________________

Źródła, z których korzystałem podczas tworzenia argumentu: Douglas Adams
"Autostopem przez galaktykę"
