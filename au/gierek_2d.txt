435

28 stycznia 2022, 21:50 (Ignacy)

Gierek 2D

"Student zrobi wszystko, żeby nie uczyć się do sesji. Nawet pójdzie do
kina na najgorszy film roku i napisze wiersz do Awangardy" - ja

Siedzę w fotelu czekając na seans

Mina gładka

Wzrok cięty

Szorstka broda doskwiera

Rząd dziewiąty

Błysk w oku

Podbródek wypięty

Czekam na seans

... Niezbyt przejęty

Recenzja

Mam w głowie dziesięć różnych gwiazdek

Ile uzyskasz, prl-owski starcze?

Takie pytanie zadaję w kółko

Mina gładka

Wzrok cięty

Wąs strzyżony krótko

Dwa coma sześć

Tyle na filmwebie

Dali krytycy

Jak ja go ocenię?

Jakaż to będzie dla mnie atrakcja?

Czekam, aż nagle

Światła!

i?

Akcja!

Pojawia się on

Edward "Edziu" Gierek

Zwykły człowiek, ze Śląska

Z krwi kości i nerek

Taki jak ja i taki jak ty

On spełni moje i twoje sny

Odbuduje Polskę, kocha swoją żonę

W prawdę przemieni to co wymarzone

Ale niestety, jest też dwóch krętaczy

Którzy nienawidzą, patriotów, działaczy

I chcą, aby Polska trwała na kolanach

Jacy to krętacze?

Och, rzecz wszak to znana

Kania i Jaruzel, to te dwa wylotki

Będą Gierkowi podstawiać schodki

Aby się potknął i wyjebał wreszcie głupi patriota, na swoje nieszczęście

A jak oni knują!

Złoczyńcy z kartonu

Chcą Gierka wysłać z Partii do domu!

Kania jest grubym chujem bez kultury

Nie chce, oj nie chce, by runęły mury

Pluje na bufetach, szantażuje ludzi

Mózg to operacji, kiedy mu się nudzi

Jaruzel jest kurwa tak przerysowany

Antyspołeczny buc wycofany

W oczach ma ciągle iskierki złości

I dla Edwarda nie chce mieć litości

Knują i knują więc, jak Polskę zniszczyć

"Polaków krótko, bo im się wolność przyśni"!

Kania dopyta: "Co zrobimy z Gierkiem?"

"On chce silnej Polski, nam to nie na rękę!"

"Trzeba go załatwić!"

"Ale jak to zrobić?"

"Nie martw się Wojciechu, znajdą się sposoby..."

A co u Edwarda?

On z robotnikami

Tak jak swój ze swoim

"Gierek trzyma z nami!"

"Jakie są problemy?"

"Stołówki nam trzeba"

"Zbuduję stołówkę, dam wam wędlin, chleba!"

Już każdy robol z bananem na twarzy

"Pierwszy sekretarz taki mi się marzył!"

Gierek: "Pomożecie?"

Oni: "Pomożemy!"

I on im żadnej nie wtyka ściemy!

Jest krystaliczny!

Spójrzcie, jest już w domu!

Mówi swej żonie nie spuszczając z tonu:

"Wiesz Stasiu? Śni mi się silna Polska

Ja jestem Gierek, nie jestem z wojska

Jam zwykły człowiek, ja jestem Gierek"

Ona przytakuje, ma rację jej Edek

Majstrowie wnoszą do domu kanapę

Nie radzą sobie, proszą Gierka zatem

Oni: "Pomożecie?"

Gierek: "Pomożemy!"

On jest dobry człowiek, rozwiąże problemy

Jaroszewicz, premier, pyta o coś Gierka

Podczas dyskusji rzuca: "Chcesz cukierka?"

Och, już kolejne mrugnięcie okiem!

Świadomy widz pozna, nie ujdzie mu bokiem!

Lecz my tu chichy i my tu śmiechy

A tam w gabinecie gdzie skrzypiące dechy

Jaruzel z Kanią knują coś strasznego!

Zostawcie Gierka, jest moim kolegą!

"Gierek nam krew psuje, trzeba go ośmieszyć!"

"Gierek ma stąd zniknąć, Moskwę trza ucieszyć!"

"Ale jak to zrobić? Ludzie go kochają"

"Trzeba ich oszukać, że jest miękką fają!"

"Ale przecież nie jest, jest wielkim Polakiem!"

"Kłamać będziemy, snuć plotki zatem"

"Nienawidzę Polski, na Polaków pluję!"

"Ja również"

"Ten plan jest dobry, coś czuję"

"Będziemy kłamać, prawdy żadnej wcale!"

"Więc zdecydowane?"

"Więc zdecydowane..."

Tymczasem Gierek wraca spracowany

Żona go wita: "Edziu, jesteś cały?

Czemu tak późno wracasz do domu?"

"Bo dbam o Polskę i losy narodu"

Swoją drogą wspomnę, że każda scena

W której ktoś drzwi jakieś sobie otwiera

Jest przekomiczna, bo drzwi tych nie zamyka

By kamerzysta mógł za nim przemykać

I odnosimy takie wrażenie

Jakby drzwi były tylko złudzeniem

Wszyscy otwarte je zostawiają

Złodziejom chyba bardzo ufają

A propos złych ludzi, co w gabinecie?

Jak się złoczyńcom teraz życie plecie?

Kania otwiera sobie szampana

Śpiewa gardłowo "hej na-na-na-na!"

Jest uścisk dłoni, "udało nam się!"

Plotki rozpuszczone, jest na twarzach zaciesz

"Trzeba podnieść ceny jeszcze Polakom!

Na Gierka całą winę zwalić za to!"

"Chwyćmy Polaków za mordę wreszcie!"

"Wyobraź sobie Gierka w areszcie!"

Ale zabawa, ale im dobrze

Bawią się zdrajcy Edwarda kosztem

A Edward nie śpi, przychodzi żona

"Edziu co ci jest? Na sen już pora..."

Edward zaś mówi poważnym głosem:

"Nie mogę spać, muszę ratować Polskę"

Gabinet w Moskwie, sami dostojnicy

"Ktoś musi wreszcie Gierka uciszyć!"

Straszna jest wrzawa

"Gierek to wróg stanu!"

"Nienawidzę Polski, a Gierka tak samo!"

Tymczasem w Polsce strajki już trwają

A więc pacyfikacje się pojawiają

ZOMO pałuje ludzi na ulicach

A Gierek pyta, nie wie, więc pyta

"Czemu, ach czemu ja nic o tym nie wiem?!"

Gierek nie wiedział, proszę ja ciebie

Jego sekretarki, szpiedzy Jaruzela

Znęcają się nad nim, kiedy tylko trzeba

Na koniec filmu jest tekstu ściana

Informuje ona każdego bałwana

Że za Edwarda było nam dobrze

Bo to był, jak my, zwyczajny człowiek

Siedzę w fotelu już po seansie

Mina gładka

Wzrok cięty

Szorstka broda drapie

Rząd dziewiąty

Oczy wyraźnie zmęczone

Głęboki oddech

Trzy gwiazdki w mej głowie

Słyszę z tyłu ciche "Żenujące..."

Dotykam ręką czoło gorące

Cóż, takie filmy rzadko się trafiają

Mogłem pójść na Sing 2, przecież właśnie grają...

Takie myśli w głowie zataczają kółko

Mina gładka

Wzrok cięty

Wąs strzyżony krótko

Cóż to był za shitshow? Cóż, ach cóż, ach cóż?

Kręcę głową

Nie, w tej formie to nie może wcale pójść...
