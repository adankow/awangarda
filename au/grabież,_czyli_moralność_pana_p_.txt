469

12 grudnia 2022, 20:29 (Ignacy)

Grabież, czyli Moralność Pana P.

"nie pytając

nie pukając

czy to czas właściwy

wdarłeś się

stary nieprzyjacielu

ograbiłeś z tych chwil spokoju

które, goszcząc w mym sercu

umknęły w popłochu"

ja cię wpuściłam, mój gościu

co serce mi jadł po trochu

i w swej szarości

w swej codzienności

patrzyłam w twe oczy zmroku

i będę chodzić nocami

i kawę wlewać rynnami

aż we mnie zawyje wszystko

i wybuchnie tak jak dynamit

lecz na te bruki podwórek

nic nie wyleci z mej duszy

bo nic tam nigdy nie było

choć się starałam to ukryć

i rymów nawet ja nie znam

więc się zasłaniam licentią

wiersz biały moi kochani

jest on wyborną substancją

i każde słowo w tym wierszu

pisane literą małą

i sylab liczba jest różna

by wszystko to jeszcze lepiej wybrzmiało

och jaka poezja

uch jaka finezja

wdarłeś się mój nieprzyjacielu

w byt mój

och jaki on piękny

i będziesz wić się i wyć się

i bić się będziesz chciał ze mną

a ja cię karmić wciąż będę

swoją poezją rozdętą

i będę cię karmić wiadrami

pretensjonalnych szczyn

bo to poezja współczesna

bo tutaj treść wiedzie prym

i cóż że tu treści nie ma

nie ma żadnego przesłania

sklejam te słowa bo chcę tak

nikt tego mi nie zabrania

nie pytając

nie pukając

wdzieram ci się w umysł

ze swym bagażem transcendentalnej sraczki

zwracam się do ciebie w drugiej osobie

by nadać iluzję sensu wierszowi

lecz go tu nigdy nie było

a rymy i jakąkolwiek strukturę

nadano tu tylko po to we wcześniejszych wersach

by

lekko urozmaicić tę dekonstrukcję

per-for-mens

nie pytając

nie pukając

udaję przed samą sobą wielkość

i czułość

i wrażliwość poetki

ale mam w sobie tylko pustkę

próbę bycia kimś kim nie jestem

i wiadrami będę cię karmić by poczuć się lepiej

poczuć się

kimś innym

...

I wtedy wchodzę Ja - Autor Nadautor

Oberpoeta i Übertwórca

Cały na biało

Dekonstruktor

Byt Awangardowy

Ze swoim Szkiełkiem i Okiem

I Czuciem i Wiarą jednocześnie

Krytyk

Literat

Umiejący tworzyć przesłanie

I liczbę sylab dobierać

I rymy z rymami ścierać

I słowem szlaki przecierać

I treść ja z formą połączę

I język mi się nie splącze

A słowa moje tak rącze

Że panie aż [CENZURA] ci stanie

Wiersz ABBBCCCAA bałwanie

Taka jest moja Moralność

Moralność przez duże Emmmm

Moralność Pana Poety

Walka Poety ze złem

"Ile tu warstw jest ironii?"

Spyta naiwne dziecię

Ironia jest moją bronią

Nią walczę tu na tym świecie

Jeśli ci coś nie pasuje

Dołóż warstwę kolejną

Wtedy od razu poczujesz

Że Jenga jest wieżą chwiejną

Lecz gdy dołożysz ironię

Nigdy się nie zawali

Bo to nie Jenga lecz Babel

A Bogiem jesteśmy my sami

Autorzy i Nadautorzy

Budowniczowie nadziei

Kładziemy cegły ironii

Chociaż nas tutaj nie chcieli

AU się znowu zapętla

Po to AU powstała

Czeka już na nas pętla

My jej "takiego wała"

Poeta winien być niepoczytalny

Poeta winien być poczytelny

Lecz nie poczytalny

Lecz nie niepoczytelny

Lecz poczytny

A czy czytelny?

Nie zapytałem

Nie zapukałem

Wdarłem się bez słowa

Poeta ma duszę kurwy

AU się zapętla od nowa
