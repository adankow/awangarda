462

4 września 2022, 22:17 (Ignacy)

Lepiej idź do kina! - recenzja "Lepiej zadzwoń do Szawła" na portalu
Filmweb

Nadchodzi okres świąt Bożego Narodzenia a wraz z nim oczywiście nowiutka
komedia romantyczna. Czekając na przystanku autobusowym w drodze po
choinkę na pewno nie jeden z nas zauważył białe plakaty z uśmiechającym
się do nas Maćkiem Stuhrem. "Lepiej zadzwoń do Szawła!" - przestrzega
nas tytuł filmu, a pod nim, mniejszym drukiem - "Zjedz trochę więcej
kurczaka, zjedz trochę więcej ciasta, nie ważne czy gotowane czy smażone
i basta!". W takiej sytuacji na pewno w głowie niejednego z nas pojawia
się myśl: "No dobrze, ale gdzie nowe Listy do M? Co to za zamiennik?".
Otóż, w tym roku reżyser Mitja Okorn (znany właśnie ze wspomnianych
"Listów" oraz niewspomnianej "Planety Singli") postanowił wypuścić do
kin coś nowego, prawniczą komedię romantyczną. W obsadzie - śmietanka
gatunku. W rolach głównych Maciej Stuhr jako tytułowy Szaweł Dobry oraz
Roma Gąsiorowska jako Katarzyna Weksel. Losy granych przez nich postaci
przeplatają się w małym miasteczku na Lubelszczyźnie jakim są Albercice
Dolne. Oboje są prawnikami a ich perypetie przyprawią mieszkańców
miasteczka o prawdziwy ból głowy! Brat Szawła, Karol, grany przez
Jerzego Stuhra (niezwykłe, że CGI jest w stanie do tego stopnia zatrzeć
różnice wiekowe, że ojciec z synem są w stanie zagrać braci!), również
jest prawnikiem, a jego firma, "Hamliński-Hamliński-Magil",
współprowadzona przez Huberta Hamlińskiego (Piotr Adamczyk), to
prawdziwy moloch wśród kancelarii adwokackich. Obaj mężczyzni nie mają
pojęcia, ile psikusów sprawi im niepozorna parka głównych bohaterów w te
święta! Ileż tu będzie szykanerii! Mówiąc o obsadzie nieprzyzwoitością
byłoby nie wymienić świetnej roli Piotra Fronczewskiego, który gra
emerytowanego policjanta, Michała Ehrmantrauta. Historia porucznika
Michała, w dzieciństwie mającego ksywę "Palec", prowadzona jest
równolegle i często przecina się z losami Szawła. Doprowadza to do wielu
przezabawnych sytuacji, ponieważ Szaweł i Michał stanowią swoje polarne
przeciwieństwa! Ale oczywiście co to by była za komedia romantyczna bez
Tomasza Karolaka? W tym filmie występuje jako miasteczkowy rozrabiaka,
Edward "Laluś" Salamanka. Charyzmatyczny bandyta na pewno rozbawi
niejednego widza, choćby tylko swoim rozbrajającym uśmiechem!

"Lepiej zadzwoń do Szawła" to prawdziwa gratka na te święta. Półtorej
godziny nieprzerwanej zabawy z humorem odpowiednim dla całej rodziny!
Kto by się spodziewał szympansa z karabinem maszynowym?! Ale ale, to
przecież nie tylko komedia, pary będą miały okazję przeżyć wiele
romantycznych momentów razem z bohaterami filmu... Jeśli nie wiesz na co
zabrać swoją drugą połówkę, to ten film jest właśnie tym czego szukasz.
Co więcej, reżyser już zapowiedział drugą część nosząca podtytuł:
"Łamanie zła", więc twój dylemat dotyczący seansu w przyszłoroczne
święta również się rozwiązuje! Sprawcie więc swoim ukochanym prezent i
weźcie ich do kina na wspólny seans. A mi pozostaje życzyć wam tylko
jedną rzecz. Miłego oglądania!

Moja ocena:

8 [⭐][⭐][⭐][⭐][⭐][⭐][⭐][⭐] × ×
