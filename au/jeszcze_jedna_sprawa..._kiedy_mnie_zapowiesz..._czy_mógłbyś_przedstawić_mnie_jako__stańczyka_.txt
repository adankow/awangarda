448

24 marca 2022, 20:06 (Ignacy)

Jeszcze jedna sprawa... Kiedy mnie zapowiesz... czy mógłbyś przedstawić
mnie jako "Stańczyka"?

- Haha, witajcie, kochani, w LATE NIGHT SHOW WITH HARRY PAWN. Ja, jak
zwykle, jestem Harry, a dzisiaj w studiu będziemy gościć kogoś
wyjątkowego. Przed państwem znany reżyser, pisarz i elektroniczny
przetwarzacz informacji - Ignacy Pstrągowski! Przywitajcie go brawami!

- Dobry wieczór państwu, cześć Harry.

- Sponsorem dzisiejszej rozmowy jest sam Netflix, który postanowił
zapełnić moją kieszeń w ramach akcji promocyjnej ich nowego serialu, o
którym dzisiaj pogadamy. Nie mogę powiedzieć, abym narzekał, haha!
Ignacy, jak to się stało, że stałeś się showrunnerem jednej z serii
takiej bestii streamingowej?

- Jak pewnie wiesz, Harry, moje wcześniejsze dzieła okazały się dużymi
sukcesami. Upadek Klasy, MNS, Neyman versus Superney, Palladynat: The
Game, Upadek Klasy 2, potem Walki o Ławki...

- Skromny to ty nie jesteś...

- To wszystko były hity na swoje możliwości, Harry! Życzliwe mi osoby z
Netflixa dostrzegły po prostu mój talent i postanowiły wykorzystać go w
dobrym celu.

- Więc opowiedz trochę o waszym najnowszym, wspólnym dziele. Cała stacja
Młocin jest obklejona plakatami z legendarną niebieską bluzą. O co w tym
chodzi?

- Powiem tyle, wypuszczamy wreszcie serial o Michale Neyu. Zaplanowane
są już 3 sezony oraz spin-off w formie anime. A nie zgadniesz kto jest w
głównej roli...

- Znaczy, widziałem to na plakatach stosunkowo wyraź...

- Joaquin Phoenix! Myślę, że to nazwisko przerasta teraz oczekiwania
nawet najbardziej wybrednych fanów!

- I co? Znowu będziesz jechał na tym samym koncepcie? Nie robisz się
powtarzalny?

- Postać Michała Jana Neya jest ponadczasowa. Nie ważne ile filmów
zrobię, nie wyczerpię jej nigdy doszczętnie, bo to jest studnia bez dna!
Winda z nieskończoną liczbą pięter!

- Dziwne porównanie.

- Fani zrozumieją.

- Czyli, jeśli dobrze rozumiem, znowu będziesz odgrzewał koncept
niezrozumianego egoisty mającego się za zbawiciela?

- Nie rozumiem twojego negatywnego nastawienia, Harry. Szczególnie, że
ci zapłaciliś... Netflix ci zapłacił.

- Wypalisz się bardzo szybko i tyle. Nie możesz cały czas robić tego
samego i liczyć na wieczne laury i Oscary.

- 9/10, Harry! Tyle dał pierwszemu sezonowi niezależny krytyk filmowy
Jakub Dębski!

- Chyba Jebski. Jesteś prostytutką w środowisku reżyserskim,
Pstrągowski! Staw czoła prawdzie!

- Dobra, o co tutaj chodzi, mój agent mnie wystawił?! Co to jest w ogóle
za denny talk show?!

- Ale, ale! Zaprośmy naszego drugiego dzisiejszego gościa! Przed
państwem "Stańczyk"! Powitajcie go brawami!

- M-michał?

- Ignacy. Nie spodziewałeś się mnie.

- Dawno się n-nie widzieliśmy...

- Nie ma ze mną Paszczyka, więc oszczędź sobie takich zwrotów. Masz mi
coś innego do powiedzenia?

- Słuchaj, to nie tak, że...

- Że co?

- Chcesz pewnie zdobyć jakieś wynagrodzenie za wykorzystanie twojej
postaci, nie? Oczywiście, zostanie ci ono natychmiast...

- Chcę po prostu dowiedzieć się czemu.

- Co "czemu"?

- Czemu podpisujesz wszystko moim nazwiskiem? Czemu się na mnie
wybijasz?

- Uznałem po prostu kiedyś, że jesteś interesującą osobą, a potem to się
jakoś tak potoczyło...

- Aha?

- Wiesz ja nie do końca to kontrolowałem. Zrobiłem Upadek Klasy ot tak,
bo nie miałem nic lepszego do roboty. A potem... potem ja straciłem nad
tym kontrolę, Michał, zrozum! Ale przyznaj, dobrze cię oddałem w tych
wszystkich filmach, nie?

- Człowieku, ty mnie praktycznie nie znasz! Masz w głowie tylko jakąś
spaczoną wizję mnie sprzed kilkudziesięciu lat! Ty mnie już przecież nie
pamiętasz! W twojej głowie jest tylko stworzona przez ciebie postać z
wyimaginowanym przez ciebie charakterem! Dlaczego więc podpisujesz ją
moim imieniem i nazwiskiem?!

- Michał, ja... ja... JA CIĘ WYNIOSŁEM NA WYŻYNY, JUDASZU! DZIĘKI MNIE
KAŻDY POLAK ZNA TWOJE IMIĘ I NAZWISKO! JESTEŚ SUPERGWIAZDĄ, MICHAŁ, A
NIE KOSZTOWAŁO CIĘ TO ZUPEŁNIE NIC! WIESZ JAK DUŻO OSÓB DAŁOBY SIĘ
POCIĄĆ ZA TAKĄ ROZPOZNAWALNOŚĆ?!

- Ta osoba na ekranach, to nie ja, Ignacy. To jakaś chora imitacja z
twojej głowy, którą bez mojej zgody wcisnąłeś w moją postać.

- PROSZĘ MNIE STĄD WYPROWADZIĆ! HARRY, GDZIE TY ŻEŚ ZWIAŁ?!

- To jest obsesja! Stworzyłbyś coś swojego, zamiast ciągle trzymać się
mnie i kryć się za mną jak małe dziecko za rodzicem! Ale nie zrobisz
tego, bo jesteś świadom, że nie masz tego czegoś w sobie! Musisz
korzystać ze mnie, bo sam nie odniósłbyś nigdy takiego sukcesu! A
przynajmniej tak myślisz! Nienawidzisz samego siebie, Ignacy, chowasz
się za kamerą przed światem i samym sobą! Jesteś małym, nic nie
znaczącym pyłkiem w skali tego wszystkiego i ty zdajesz sobie z tego
sprawę! To cię tak przeraża!

- TO NIE JEST PRAWDA! PROSZĘ MNIE STĄD ZABRAĆ!

- Obrzydzasz mnie! Tak jak obrzydzasz zresztą samego siebie! Bo jesteś
świadom tego, że na fundamentalnym poziomie coś jest z tobą nie tak! Od
dziecka wpajano ci, że masz talent, ale ty tego wcale nie czujesz!
Maskujesz się, udajesz reżysera, okłamujesz wszystkich, że jesteś
wartościową osobą! Ale znasz prawdę... Chociaż żałujesz, że ją znasz.

- CZEMU TE DRZWI SĄ ZAMKNIĘTE?! HALO?!

- A wiesz co jest w tym wszystkim najśmieszniejsze? Że w tych kilku
zdaniach stworzyłem twoją postać, która wcale nie musi pokrywać się z
rzeczywistością. Jest to moja imitacja ciebie. Moje wyobrażenie. Takie
samo, jak to, które zostało stworzone przez ciebie w Upadku Klasy jako
Michał Ney. Czy powinienem sprawić, aby stało się ono widziane przez
świat jako prawdziwsze od samej prawdy? Aby bez twojej zgody stało się
tobą?

- MICHAŁ! MICHAŁ! PRZEPRASZAM! WYPUŚĆ MNIE STĄD!

- Bardzo próbujesz być częścią społeczeństwa, wtopić się w nie, choć tak
bardzo od niego odstajesz. A wiesz w sumie co? Powiedzieć ci żart,
Ignacy? CO DOSTAJESZ, KIEDY POŁĄCZYSZ NIESTABILNEGO EMOCJONALNIE
SAMOTNIKA I SPOŁECZEŃSTWO, KTÓRE TRAKTUJE GO JAK ŚMIECIA?!

- MICHAŁ, KURWA, BŁAGAM! CZY TO JEST BROŃ?!

- DOSTAJESZ TO NA CO ZASŁUGU... Oczywiście, że w ciebie nie strzelę.
Dowiódłbym wtedy, że w tych wszystkich jebanych filmach miałeś co do
mnie rację. To by było takie piękne zwieńczenie twojej kariery... Na
pewno wolałbyś je od dalszego trwania w tym kreatywnym limbo, w którym
się zamknąłeś. Ale ja tego nie zrobię, wybacz ten żart z mojej strony,
chciałem po prostu zobaczyć twoją reakcję. Żegnaj, Ignacy. Obyśmy się
nigdy więcej nie zobaczyli.
