228

22 lipca 2018, 9:43 (Ignacy)

No hej, podobno dzisiaj jest jakaś rocznica, więc pogrzebałem trochę w
internecie i znalazłem, że rzeczywiście, 22 lipca 1661 roku (czyli
dokładnie okrągłe 357 lat temu) ukazało się ostatnie wydanie
„Merkuriusza Polskiego Ordynaryjnego”. Gdyby ktoś nie wiedział co to,
już przychodzę z pomocą i tłumaczę. Słowo "ostatnie" pochodzi od słowa
"ostatni", które (za sjp pwn'em") oznacza "kogoś, kto jest ostatnim
specjalistą w jakiejś dziedzinie". Natomiast "wydanie" jest synonimem do
słowa "zdrada", którego, mam nadzieję, nie muszę już tłumaczyć, gdyż w
obecnych czasach jest to słowo wręcz zbyt dobrze znane szerokiej
publice. Wobec tego 357 lat temu doszło do ostatniej, specjalistycznej
zdrady "Merkuriusza Polski dzieje wszystkiego świata w sobie
zamykającego dla informacji pospolitej". Jeśli spojrzymy na definicję
"ostatniego", to zauważymy, że owa zdrada była specjalistyczna w jakiejś
konkretnej dziedzinie. Najprawdopodobniej chodzi tu o dziedzinę
"informacji pospolitej". Jednak od razu nasuwa się pytanie, kto mógłby
dokonać takiej zdrady i jakie miał motywy. Kto mógłby dokonać tak
niecnego uczynku w stronę najstarszej zachowanej polskiej, periodycznej
gazety, drukowanej mieszaną czcionką italiką oraz szwabachą, wydanej po
raz pierwszy w Krakowie 3 stycznia 1661 roku? Odpowiedź staje się prosta
od razu, gdy skojarzymy fakt, że "zdrada", to inaczej "zaprzedanie". A
kto sprzedawał Merkuriusza? Byli to rzecz jasna jego wydawcy, Hieronim
Pinocci, polak włoskiego pochodzenia, kupiec, sekretarz królewski,
dyplomata i pisarz oraz Jan Aleksander Gorczyn, krakowski drukarz,
wydawca, rytownik, sztycharz, pisarz dewocyjno-religijny, matematyk,
heraldyk i kompozytor. To ci dwaj panowie o wątpliwej godności
sprzedawali za brudny szmal swoje własne dzieci, Merkuriusze. To właśnie
oni doprowadzili do tego, że Merkuriusz pojawił się po raz ostatni
jedynie pół roku po wyjrzeniu na świat zza Gutenbergskich drukarni.
Straszne, prawda? Pomyślicie pewnie, że w dzisiejszych czasach takie
zbrodnie się nie dzieją. A co gdybym powiedział, że problem takich
zdrajców jak oni wcale nie zniknął? Tak, wiem, że to brzmi szalenie. Ale
dzisiaj, w cywilizowanym XXI wieku, handel dziećmi nadal kwitnie.
Pisarze sprzedają dzieła swojego autorstwa za prawdziwe pieniądze, za
które potem żrą, piją, palą i zapraszają do swoich ogromnych,
luksusowych apartamentów prostytutki! Tak nie powinien wyglądać świat!
Zło powinno się tępić, a nie pielęgnować! Dlatego właśnie ja, pisarz i
poeta, nie sprzedaję swoich dzieci obcym ludziom. Zamiast tego sam się
nimi opiekuję i doglądam ich gdy spoczywają na dnie szuflady. I czuję,
że moją misją jest głosić prawdę! Nawracać zbrodniarzy, zarówno tych
świadomych, jak i nieświadomych swoich ogromnych grzechów. Dlatego
właśnie teraz apeluję do wszystkich ludzi, którzy coś tworzą, nie tylko
do artystów. Nie pokazujcie tego obcym! To wasze dziatki, wasze
pociechy, a nie randomowego Jana Kowalskiego z Kielczy! Ludu pracujący,
nie sprzedawaj narosłej latorośli swoim szefom, pracownikom, czy nawet
kolegom z pracy! Niech ciała z waszego ciała pozostaną tylko wam i
ewentualnie waszej rodzinie! Bądźcie z nich dumni, ale nie szafujcie
nimi na prawo i lewo jak kurtyzany! Przetopcie srebrniki na szuflady!

Amen
