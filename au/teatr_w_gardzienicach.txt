263

27 października 2018, 18:50 (Franek)

Ze względu na społeczny profil klasy z piątku na sobotę nasza klasa
miała zorganizowaną wycieczkę do teatru w Gardzienicach. Już wcześniej
byliśmy zapewnieni przez naszą wychowawczynię, że nie jest to normalny
teatr. Położony jest on 30km od Lublina na totalnym zadupiu, jednak
cieszy się on światową sławą. Jest to teatr nawiązujący do tradycji
antycznej. Aktorzy żyją blisko natury, czas tam nie istnieje, a rytm
życia odbywa się według rytmu dnia i nocy. Rytm... jest on tam bardzo
ważny, bowiem aktorzy przekazują nam graną historię w pierwszej
kolejności tańcem, potem dopiero słowami. Najważniejsze jest poczucie
rytmu i płynącej do widzów ze sceny energii. Oglądaliśmy tam dwa
spektakle:" Ifigenia w A..." oraz" Wesele". Cały pierwszy spektakl był
naprawdę ekscytujący, jednak finał pochłonął dosłownie całą tylko
możliwą uwagę widowni. Chór śpiewa, scena jest cała podświetlona na
czerwono, czterech mężczyzn hailuje, a przed nimi najmłodsze aktorki
rozrywają swe suknie i potrząsają swym nagim biustem w rytm chóralnych
śpiewów. Pośrodku sceny tytułowa bohaterka jest mordowana przez własnego
ojca. Mocne... brzmiała jednogłośna opinia, a było to dopiero pierwsze
przedstawienie. Przyszła pora na" Wesele" Wyspiańskiego. Trudno jest
opisać całe przedstawienie, ale i tu pojawiły się sceny dla publiki o
mocnych nerwach takie jak scena rozbierania panny młodej przez postacie
w antycznych maskach, albo scena w której to aktorka, mająca
reprezentować carską Rosję, wyskakiwała z trumny okryta jedynie siatką i
śpiewała wśród radzieckich żołnierzy, czy w końcu nawiązanie do
rozdarcia szat przez Reytana w wykonaniu znowuż to jednej z najmłodszych
aktorek. Wyczerpani emocjonalnie wróciliśmy do Warszawy około 2 w nocy.
